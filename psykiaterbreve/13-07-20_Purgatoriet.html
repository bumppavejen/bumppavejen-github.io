<h1>13. juli 2020 - Brev til psykiater H</h1>

<p>Kære H</p>

<p>I forlængelse af mine sidste mails, mener jeg at det er nødvendigt med en opfølgning. Jeg skal forsøge at gøre det som kort og koncist som muligt:</p>

<p><b>Stressfaktorer</b></p>

<p><b>Symptomer på hypoglykæmi:</b></p>

<p>Om det er ren placeboeffekt, en farmakologisk kausalitet, en blanding af begge dele, eller et helt tredje fænomen, ved jeg ikke, men jeg synes at det hjalp mærkbart på det, jeg tolker som for lavt blodsukker, at blive reduceret i tbl. Concerta med 18 mg. om eftermiddagen. Som jeg skrev, havde jeg (indtil den 10. juli) ikke modtaget koden til mit Dankort, hvorfor jeg i ca. to uger ikke har haft mulighed for at købe mad selv, som supplement til den, der bliver serveret. Jeg fik af personalet på forsorgshjemmet lov til at få et stykke ekstra brød engang imellem, men dels var det ubehageligt at skulle have særbehandling i forhold til de andre beboere, dels var det ikke nok alligevel, hvorfor jeg måtte samle flasker i området omkring Solvang, så jeg kunne købe en pakke Digestive i Fakta til 4,95 kr. Denne væsentlige stressfaktor er nu elimineret, da jeg har modtaget koden til mit dankort, og nu kan købe ekstra (billig) mad selv. Jeg sørger for at spise gerne en pakke rugbrød om dagen som supplement til kosten, og jeg oplever ikke symptomerne på hvad jeg tolker som for lavt blodsukker længere. Jeg foreslår derfor i al ydmyghed at dosis af tbl. Concerta øges igen til vanligt niveau, men det bestemmer du selvfølgelig suverænt. </p>

<p>Mere eller mindre eksplicitte trusler fra tidligere venner:</p>

<p>Det, jeg skrev, passer naturligvis og var ingen persekutorisk vrangforestilling. For at undgå at min familie lider yderligere overlast og mine “egentlige” venner bliver skandaliseret af politiet, som nu hele seks gange har givet mig uberettigede psykiske traumer, foruden de psykiske traumer som - måske - var berettigede, har jeg været tvunget til at opholde mig hos mennesker, jeg har lært at kende og som er professionelle kriminelle, og ikke som jeg, har handlet i desperation og som et alternativ til selvmord. Der er primært to “grupper” af nye venner, som jeg har brudt med: En gruppering i Glostrup og én i Hvidovre. Disse mennesker er ligesom alle andre ikke entydigt hverken gode eller onde, men for at beskytte mig selv mod politiets overgreb, har jeg været tvunget til at bryde kontakten med begge “grupper”. Det skete i sidste uge ved at jeg efter råd fra et af personalet på omsorgshjemmet simpelthen smed simkortet til min anden telefon ud. De første par dage var ubehagelige, men siden jeg ikke er blevet opsøgt (hvad jeg ved af) endnu, stresser det mig ikke så meget. Alt hvad jeg har oplyst til dig og Susanne Emder selvfølgelig rigtigt, men derudover er det meget, jeg ikke har fortalt om disse venner. Fordi jeg er i situation, hvor alt jeg siger per definition er utroværdigt og fordi jeg erfaringsmæssigt ved at dine kolleger elsker at kalde noget der er “intersubjektiv” virkelighed for vrangforestillinger, er jeg til stor irritation for mig nødt til at dokumentere alt jeg oplyser dig om. Det har jeg også i forhold til mine nye venner, så hvis nogen får lyst til igen i modstrid med virkeligheden at tvangsmedicinere mig med livsfarlig og invaliderende antipsykotisk medicin, har jeg sørget for at det er muligt for tredjepart at tilgå denne dokumentation (video, billeder, lydoptagelser). Ikke at det stopper dine kolleger, men hvad kan jeg ellers gøre? Faktum er, uanset om du tror mig eller ej, at disse venner i modsætning til mig faktisk er utilregnelige, som følge af psykose, massivt alkoholindtag og misbrug af euforiserende stoffer (rygekokain, GHB, heroin plus det løse). De går også rent faktisk med våben og skudsikker vest, og fra min nu tidligere ven i Glostrups søster har jeg modtaget dødstrusler, som jeg har optaget. Fordi jeg har brudt kontakten med min ven fra Glostrup, har jeg samtidig været nødt til at acceptere at stort set alt mit tøj, mine træningssko, min mobiltelefon, min cykel og laptop, værktøj, bøger mv. er uigenkaldeligt tabt.</p> 

<p><b>Politiet og psykiatrien</b></p>

<p>Det jeg frygter allermest, er ikke mine tidligere venner, men politiet og psykiatrien. Jeg har - som man siger - noget at have det i, grundet de overgreb jeg har udsat for gennem de sidste fire år. Hver gang jeg tænker på psykiatri, psykiatere og politi, hver gang jeg ser uniformeret politi i bybilledet, og flere dage før jeg skal til samtale med en psykiater, får jeg udtalt angst med svært ubehag, nærbesvimelse, sorten for øjnene, trykkende og skarpe smerter i brystet, svær kvalme og ondt i maven. Det er ulideligt. Jeg føler mig ikke forfulgt af nogen som helst, det handler selvfølgelig om den mishandling i form af (uberettiget) fysisk og psykisk vold, jeg har været udsat for af politi og psykiatere.</p>

<p>Copingmekanismer: Det eneste jeg kan gøre, er at være så fysisk aktiv som overhovedet muligt, selv om jeg får overbelastningsskader. Desuden bruger jeg mindfulness, meditation og vejrtrækningsteknikker flere gange dagligt. Jeg er så social som muligt, og sørger for at være så aktiv med daglige gøremål på forsorgshjemmet, som det er muligt. I forhold til sidstnævnte, så drejer det sig om at lave cykler, slå græs, luge ukrudt, klippe hæk, gøre rent på forsorgshjemmet etc.</p>

<p>Motivation: Den primære motivator, med hensyn til alt, jeg foretager mig, er frygt. Jeg får svære panikangstanfald, hvis jeg ikke har ryddet op på mit værelse, ikke barberer mig hver eneste dag, ikke går i bad mindst en gang dagligt, ikke sørger for at smile til personalet hver gang jeg ser dem, selv om jeg ikke altid har lyst til det osv. Jeg lærte på afdeling 81, hvor Gitte Ahle var psykiater, at det er de ting man går op i og noterer. Da jeg igennem måneder var udsat for psykisk vold, tangerende psykisk tortur, på denne afdeling, fik jeg mine “rigtige” venner til at læse personalets observationer op fra sundhed.dk. Og det, jeg har nævnt, var netop det, man gik op i. Jeg har hele tiden været normal og ikke-psykotisk, men jeg har gennem de sidste fire til fem år underlagt et enormt pres for at kommunikere verbalt og non-verbalt ud til mine omgivelser, at jeg er normal. Selvom det er helt normalt for de fleste mennesker at rode, ikke at fremstå perfekt udadtil hver eneste dag, hele dagen, at være introverte og kede af det engang imellem, så er det ikke noget jeg kan tillade mig. For når præmissen er forkert, skal der ikke meget til før at selv ligegyldigheder bliver pustet op og taget til udtryk for noget, det ikke er. </p>

<p>Rutiner: Det er meget vigtigt for mig at have daglige rutiner. Igen er det frygten, der driver værket. Helt konkret står jeg op hver dag kl. 7.00. Jeg går i bad før morgenmaden kl. 8.00 og deltager i morgenmødet kl. 8.30. Jeg læser Politiken hver morgen. Til morgenmødet melder jeg mig til så mange praktiske opgaver som muligt. Hvis der ikke er nogen, så gør jeg en lang tur. Jeg går mindst 10.000 skridt dagligt. Desuden styrketræner jeg hver dag med træningsudstyret på Solvang, helst sammen med nogle af de andre beboere. Jeg læser eller skriver hver dag i mindst fire timer. Jeg spiser alle måltider på Solvang sammen med de andre beboere, som jeg iøvrigt taler en hel del med. </p>

<p>Elimination af stressfaktorer: Jeg sørger løbende for at eliminere stressfaktorer, og i den sammenhæng har jeg: Tilmeldt mig betalingsservice ift. mine kontaktlinser, netop betalt biblioteksbøder for to bøger jeg har mistet (da min Glostrupven har dem), netop købt (billigt) tøj og billige sko, hygiejneartikler (shampoo og tandpasta) og billigt træningstøj. Jeg har installeret apps til: Styring af min privatøkonomi, mindfulness, vejrtrækningsøvelser, og registrering af daglige aktiviteter. De væsentligste stressfaktorer kan jeg desværre ikke eliminere: Eksistentielt truet på snart femte år, livslang latent trussel om uberettiget tvangsindlæggelse og tvangsmedicinering, ransagninger og falske anklager fra politiet og et par læger, stor gæld, tvunget på pension for noget jeg aldrig har fejlet, tab af identitet og meget andet pga. en fejldiagnose, spild af de sidste 20 år af mit liv, stigmatisering som følge af noget jeg aldrig har fejlet, ingen realistisk mulighed for at stifte familie eller komme i arbejde igen osv. Mine fremtidsudsigter er så dystre at jeg bevidst undgår at tænke på dem. Hvis jeg havde ressourcer til det, var jeg flygtet fra Danmark. Intet menneske skal leve i konstant frygt for overgreb. Det gør jeg, takket være danske psykiatere og dansk politi. Hvis det fortsætter, når jeg ikke at blive særlig gammel, for jeg nægter at leve i reel frygt særligt meget længere. </p>

<p>Min historie: Jeg har tænkt mig at fortælle min historie. Desværre må jeg undlade at nævne nogen personidentificerbare oplysniger, herunder navnene på de mennesker, der har mishandlet mig, for så risikerer jeg bare at blive tvangsindlagt og tvangsmedicinerert for noget jeg ikke fejler. Men det skal ikke forhindre mig i at gøre hvad jeg kan for at andre ikke skal gå igennem det helvede jeg og mange andre befinder mig i. </p>






 

 
